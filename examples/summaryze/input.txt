Il Giappone è una di quelle destinazioni che non passa mai di moda. Pensate che nel 2019 ha accolto ben 31,8 milioni di visitatori, divenendo una delle mete più popolari di tutta l’Asia. Prendete nota perché nel 2023 è tornato sulla cresta dell’onda dato che Tokyo, Kyoto e le altre splendide città del Paese del Sol Levante hanno riaperto le loro porte accogliendo i turisti di tutto il mondo. Noi non vediamo l’ora di catapultarci lì!

Se il Giappone è nella vostra bucket list 2024, vi diamo un consiglio: oltre alle città più note, cercate di dedicare del tempo alle isole meno conosciute. Puntate quindi alla prefettura di Okinawa, l’arcipelago di isole a sud del Giappone dove il mare ricorda quello dei Caraibi. In alternativa, spingetevi al nord: nell’isola di Hokkaido è la natura a fare da padrona, con geyser, laghi, sorgenti termali e montagne con diversi percorsi di trekking. Due piccole chicche ancora poco frequentate: meglio affrettarsi!

ragazzo all'entrata della grande moschea Sultan Qaboos a Muscat
Oman
Vi aspettavate Dubai in questa lista, vero? E invece noi, rimanendo nella Penisola arabica, vi consigliamo una meta meno gettonata ma altrettanto affascinante per questo 2024, l’Oman. Questo Paese è una vera gemma nascosta (secondo noi ancora per poco) e vi consigliamo di farvi furbi e andarci prima che venga preso d’assalto dal turismo di massa.

Ma cosa c’è di così speciale in Oman? Non ci sono solo caldo torrido e dune di sabbia? No! Beh sì, ci sono eh, però potrete vedere anche molto, molto di più. Intanto le dune non sono solamente di sabbia gialla, ma anche bianca e finissima… vi diciamo solo che potrete camminare su delle Sugar Dunes. E poi ci sono il Pink Lake (un lago rosa… rosa, capito?!) e Ras al Jinz, una spiaggia che è diventata Riserva delle tartarughe verdi. Preferisci stare con i piedi ammollo nell’acqua turchese? Ci sono le paradisiache isole Daymaniyat. Per finire, poi, non possiamo dimenticarci di Muscate (o Muscat), la suggestiva capitale, ricca di storia e tradizioni e senza neanche un grattacielo.


Cosa vedere in Oman

due ragazzi danno da mangiare ad una renna in Lapponia
Lapponia
Se vi diciamo Lapponia pensate subito a Babbo Natale? Ok, lo capiamo. Ma sapete che questa splendida regione è anche quella in cui si registrano il maggior numero di apparizioni dell’aurora boreale? Ecco, questo è già un ottimo motivo per metterla in cima alla lista delle mete da visitare nel 2024!

Entrando un po’ più in dettaglio, quest’area è distribuita tra quattro stati, ossia Norvegia, Svezia, Finlandia e Russia. Noi vi consigliamo di andarci tra settembre e marzo e scegliere una tra Svezia e Finlandia (o magari fare tappa in entrambe, chi siamo noi per limitare la vostra sete di avventura). Vi assicuriamo che sono entrambe valide alternative alla più battuta Islanda e non vi lasceranno delusi. Dalle parti di Rovaniemi, in Finlandia, potrete visitare il villaggio di Babbo Natale (così il vostro fanciullino interiore sarà contento) e fare ciaspolate, a Inari camminerete su un lago ghiacciato e a Saariselkä dormirete in una stanza igloo. In Svezia, invece, andate a Jukkasjarvi se volete dormire in una stanza di ghiaccio, ad Abisko per massimizzare le vostre speranze di vedere l’aurora (qui non c’è inquinamento luminoso e le precipitazioni scarseggiano) e Kiruna per fare un bel…. safari!

